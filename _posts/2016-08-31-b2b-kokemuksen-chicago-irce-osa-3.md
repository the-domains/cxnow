---
datePublished: '2016-08-31T11:22:34.746Z'
inFeed: true
hasPage: true
author: []
via: {}
dateModified: '2016-08-31T11:22:34.047Z'
title: B2B -kokemuksen Chicago - IRCE osa 3
publisher: {}
description: >-
  Paitsi vähittäiskaupan Ameriikanihme, Chicagossa vuosittain järjestettävä
  Internet Retail Conference and Exhibition pureutuu myös yritysten väliseen
  kauppaan intohimolla, pieteetillä ja maailmanluokan asiantuntemuksella. Kesän
  2016 puhujiin lukeutuivat mm. Crescent Electricin Mike Mayer, Forresterin Andy
  Hoar, Dellin Greg Bowen, Gartnerin Gene Alvarez ja Amazon Businesin Prentis
  Wilson.
sourcePath: _posts/2016-08-31-b2b-kokemuksen-chicago-irce-osa-3.md
starred: false
url: b2b-kokemuksen-chicago-irce-osa-3/index.html
_type: Article

---
![](https://the-grid-user-content.s3-us-west-2.amazonaws.com/a070c31a-5e5a-4b8b-a095-4cbc8bd77eea.jpg)

# B2B -kokemuksen Chicago - IRCE osa 3

Paitsi vähittäiskaupan Ameriikanihme, Chicagossa vuosittain järjestettävä Internet Retail Conference and Exhibition pureutuu myös yritysten väliseen kauppaan intohimolla, pieteetillä ja maailmanluokan asiantuntemuksella. Kesän 2016 puhujiin lukeutuivat mm. Crescent Electricin Mike Mayer, Forresterin Andy Hoar, Dellin Greg Bowen, Gartnerin Gene Alvarez ja Amazon Businesin Prentis Wilson.

B2B -kauppa on vähemmän otsikoissa kuin yltiöseksikäs kuluttajakauppa, mutta sen merkitys - tai toimialan murroksen akuuttius - ei ainakaan kalpene kuluttajakaupalle. Andy Hoaria mukaillen kuluttajakauppa on se söpö koiranpentu josta kaikki tykkäävät, mutta yritystenvälinen kauppa on satakiloinen mastiffi. Forresterin arvion mukaan yritystenvälisen kaupan arvo USA:n markkinoilla kasvaa 1.1 triljoonaan dollariin vuoteen 2020 mennessä - kun jätetään huomioimatta suoraan järjestelmien välillä siirtyvät EDI-transaktiot. Se on muuten aika paljon se.
![](https://the-grid-user-content.s3-us-west-2.amazonaws.com/11500c34-4321-4d48-82e6-ff6adf28a285.jpg)

Tiputetaan muutama ennusluku lisää. Forrester: 53% B2B -ostajista tekee vähintään puolet ostopäätöksistään verkossa vuoteen 2018 mennessä. 45% ostajista ostaa mieluummin suoraan valmistajilta kuin jakeluketjusta. 27% ostajista maksaisi hieman enemmän ostaessaan suoraan valmistajalta. Amazon: 92% B2B -ostajista sanovat että ovat käyttäneet Amazonia tiedonhakuun ja 82% B2B -ostajista on ostanut työhönsä liittyvää tavaraa Amazonista.

Kun tähän mittakaavaan lisätään Gartnerin arvio siitä, että vuoteen 2018 mennessä kuluttajapalvelumaiset b2b -kaupat kasvavat 25% enemmän kuin perinteiset ja että vuoteen 2020 mennessä miljoona B2B -myyjää menettää työnsä USA:ssa verkkokaupan johdosta, viesti on aika selvä.

B2B -kaupan on otettava oppinsa kuluttajakaupasta.

Vaikka useimmille meistä työminä on hieman erilainen kuin siviiliminä, peruskäytös ja tottumukset pysyvät vahvasti. Ehkä vielä kuluttajakauppaa vahvemmin B2B -kaupan vaatimuksia ohjaa helppous. Yritysten väliset myynnit ovat usein varsin komplekseja ja spesifejä, toistuvia, tai kaikkea näistä.

Koska työssä ajalla on selkeä arvo, on B2B -kaupan oltava todella sujuvaa ja oikein kohdennettua. Oikean tuotteen ja palvelun löytämisen on oltava itsestäänselvän helppoa ja asiakkaan kontekstiin on yksinkertaisesti pakko sopeutua asiakkaan ehdoilla. Samalla personointia kuitenkin leimaa myös tietosuojan ja tungettelevuuden välttämisen haasteet. On oltava "contextual without being creepy", kuten Gartnerin Gene Alvarez asian ilmaisi.

Entä se myynnin rooli? Gartnerin tylyn viestin pehmeämpi puoli on se, että samana aikana konsultoiva myyntihenkilöstö kasvaa 10%. Automatisaation ja itsepalvelun - verkkokaupan - ottaessa haltuunsa bulkkitransaktiot ja perusprosessit konsultoivan lisäarvoa tuottavan myynnin rooli kasvaa voimakkaasti. Myyntiä tukevat työvälineet - analytiikasta tuotetiedonhallintaan - auttavat tässä.